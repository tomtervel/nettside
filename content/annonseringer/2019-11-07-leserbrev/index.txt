tittel:  Leserbrev
----
beskrivelse:
_Smaalenenes avis torsdag 7. november 2019._ «BUDSJETTET I INDRE ØSTFOLD KOMMUNE» 
### Penger skal spares
Innbyggertorg på Tomter, fra pilotprosjekt til skrinlegging? Vi kan neppe tro at dette
er seriøst ment som et alternativ for å få budsjettene til å gå i
hop. Vi vil gjerne referere til et femsiders notat (desember
2015) fra Fylkesmannen som kom med flere sterke innsigelser på Hobøl kommuneplanens
arealdel 2015 - 2026. Det som kommer tydelig frem flere ganger er manglende satsing på
Tomter, tidligere anmodninger til tross. Fylkesmannen savner satsing på et eget sentrum,
Tomter skulle gjøres til et levende kommunesenter!

Brødholt-feltene er under bygging, det ser lovende ut, til sammen blir det opptil ca. 280 hus. I tillegg er det tenkt en betydelig fortetting i Tomter sentrum og på sikt(?) Solbergåsen med flere hundre enheter. Så, det skjer mye i tiden som kommer og aktivitetene blir ikke mindre når Follobanen forkorter reisetiden fra Tomter til Oslo med 1/3 del. 

Statlige retningslinjer er meget tydelige, det skal satses på sentrumsutvikling i tilknytning til tog for å redusere bilbruken. Fra departementet (KMD) fikk vi vite at de ser for seg stedsutvikling langs Østre linje på Tomter, Knapstad-Spydeberg (anses som ett sted), Askim og Mysen. Spredt bosetting skal unngås. Sykling og gange skal prioriteres, behovet for bilkjøring minimaliseres. Nå som vi blir ny IØ kommune fra nyttår, har vi en gylden sjanse til å innfri ønsket fra Fylkesmannen og ikke minst Tomters befolkning til å gjøre noe konstruktivt. Da er det på det rene at innbyggertorget er en nødvendig og viktig motor til utviklingen fremover.

Vi som bor nærmest Oslo (/Ski) må være våkne slik at I0 kommune tar hensyn til Tomter og ikke kommer til å behandle Tomter som utkantstrøk i vår nye kommune. Til slutt noen fakta om Tomter (/Hobøl): 
- Ifølge artikkelen blir IØ en lavinntektskommune med ca. 85 prosent av en norsk gjennomsnittskommune. 
- Inntekten per innbygger i Hobøl er over landsgjennomsnittet, skattenivået likeså.
- Tomter er øverst på inntektstoppen i nye IØ kommune, vi har høyest andel med høyere utdanning.
- Når vi blir spurt om hvor fornøyde vi er med lokalmiljøet vårt scorer vi derimot svært dårlig.
VI TRENGER en positiv dialog og utvikling ellers blir det meget vanskelig å få tilhørighet til nye Indre Østfold kommune (mange er skeptiske nok fra før,
så dette må tas på alvor).

***---STYRET I TOMTER VEL***

