tittel: Elvesti
----
kart:
- 11.0084
- 59.6631
- 17
----
dato: Juni 2019
----
beskrivelse:
Tomter Vel engasjerer en prosjektgruppe som arbeider med å etablere en elvesti
som følger Hobølelva ved Tomter, nordover. Vi håper mange vil kunne bidra i
dette prosjektet.

Gjennom mange år er det blitt sagt og skrevet en god del om Hobølelva og utviklingspotensialene som finnes for elva. Elvestigruppen i Tomter Vel har gjennom de siste år samlet informasjon for å få til en
natursti langs Hobølelvas nordlige del. I første omgang fra Tomter stasjon til
[Nordalen sag](http://hobol.kommune.no/nordalen-sag.5017251-354224.html), en strekning på ca. 2,5 km. På sikt er tanken å forlenge stien opp til Mjær. Dette vil gjøre stien opp
mot hele 5,5 km.

Vi ser for oss at elvestien blir ryggraden i et sammenhengende
turstinettverk rundt Tomter. Vi ønsker å samarbeide med andre aktører som
DNT, idrettslag, m.fl. for å få plass et slik nettverk av stier. Vi har
opprettet kontakter og har også fått svært positive signaler fra flere
offentlige instanser. Miljødirektoratet er ivrige pådrivere av
prosjekter som dette. Vi ser at vår elvesti vil utvikle gode miljøverdier: biomangfold, friluftsliv,
kulturminner.


## Vi jobber med

* At hele Tomterbefolkningen vil få elvestien i sin nærhet (fra 0-800 meter).
* At turmulighetene i nærmiljøet blir bedre, som ikke minst fordi man vil slippe å gå
langs den farlige fylkesvei 120 med dens til tider høye trafikk.
* Å øke tilgangen det rike naturmangfoldet langs elven, ettersom
det per i dag er for kupert for de fleste turgåere.
* Å forme en plan som tar hensyn til naturen og terrengets topografi og at
elvestien sklir inn i det store bildet uten å være ruvende, ved å spille på
naturens premisser og bruke naturlige materialer.
* Å definere punkter langs elven hvor det må ryddes eller der skader må utbedres. Det
må tas hensyn til elvens sterkt varierende vannføring. Vi rådfører oss med [Morsaprosjektet](http://morsa.org) .

### Møtepunkt i Nordalen sag

Strekningen fra Mjær til Brekke mølle (syd for Tomter) var et tidlig norsk
industriområde med høy aktivitet i sin tid. Det som gjenstår fra den tid - annet
enn demningene - er [Nordalen sag og tredreieri](http://hobol.kommune.no/nordalen-sag.5017251-354224.html), som i dag er et vernet museum. Her er det mulig å få se og demonstrert hvordan produksjon av flotte treprodukter foregikk i gamle dager, med vannkraft - uten elektronikk! ⚙️

Vi mener at elvestien vil kunne gjøre museet til en naturlig møteplass for
turgåere og at den vil kunne bidra til videre utvikling for plassen.

### Trasséer og broer
Traséen vil følge Hobølelva fra Tomterveien i syd, nedenfor skolen, under
jernbanebroen og videre nordover. Vi ser for oss at det lages
forbindelsestraséer fra diverse sentrale punkter i Tomter sentrum. Disse gir
også muligheter for korte turer rundt Tomter sentrum.

Ca. 700 meter fra sentrum kan stien krysse elva fra vest til østsiden, det
bygges en bro etter nærmere bestemt standard. Vi ønsker å få til universell
utforming på deler av prosjektet, noe topografien gjør til en utfordring. Vi tenker det trengs et par handicap-parkeringsplasser ved broen mot Knapstad og ved Vegar fabrikker.

Rett syd for Nordalen sag kan det være behov for en bro til, da det er et
vanskelig fjellparti på østsiden. Alternative kan være en påmontert bro i
fjellet langs elveløpet. Igjen tas det høyde for at vannføringen kan være
stor.

### Lærdom fra liknende prosjekter
Vi har vært på befaring langs Mysenelva og fått verdifulle råd fra foreningen
[Mysenelvas venner](http://www.mysenelva.no). Deres elvesti er mye brukt og bred nok til at
rullestoler kan passere hverandre om de møtes. Vi håper å få til flere
hvileplasser, fiskeplasser langs vannet. Vi skal også forsøke ett møte med
[Ljanselvas venner](https://www.oslofjorden.com/kyststi/oslo/turvei_ljanselva_oslo.html) i Oslo.

## Neste steg
Grunneiere må involveres og underrettes om våre planer.
Standarden på prosjektet og detaljbeskrivelser må bli grundig gjennomgått. Det blir også undersøkt hvor vi
kan få økonomisk og praktisk støtte for prosjektrealisering. Det dreier seg om
utallige dugnadstimer for å få i stand dette prosjektet som alle kan ha stor glede av.
Elvestien blir et kjempeløft for Tomter, som får et natureldorado i svært variert landskap rett utenfor stuedøren!

Vi håper mange vil bidra!


Elvestigruppen i Tomter Vel består av
_Alexander Savert_,
_Marianne Aagaard_,
_Knut Erik Grøholt_,
_Hans Kristian Jensen_ og
_Anna Undén_
