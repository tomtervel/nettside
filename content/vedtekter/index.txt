tittel: Vedtekter
----
dato: av 29.03.2017, avløst 23.04.2018
----
beskrivelse:

##### § 1
Tomter vel er upolitisk. Foreningen har som formål å virke for stedets velferd, forskjønnelse og utvikling og ellers ivareta Tomters interesser.

##### § 2
Alle som er bosatt i Tomter kan bli medlem av foreningen. Midlertidig utflyttede medlemmer kan beholde sitt medlemskap.

##### § 3
Årsmøte, som er vellets øverste myndighet, holdes innen utgangen av mars hvert år. Møtet kunngjøres med minst tre ukers varsel. Forslag skal også gjøres kjent minst to uker før møtet. Årsmøte godkjenner beretning, regnskap og budsjett. Den velger styre, komitéledere, og valgkomite.

##### § 4.
Ekstraordinært årsmøte holdes når styret, eller minst 15 medlemmer krever det i skriftlig form. Gjennomføringen følger samme prosedyre som ordinært årsmøte 

##### § 5
Tomter Vel ledes av et styre på seks medlemmer. Leder, nestleder, sekretær, kasserer og to
styremedlemmer, som alle velges på årsmøtet. Funksjonstiden er to år. Leder, sekretær og ett styremedlem velges det ene året, nestleder, kasserer og det andre styremedlemmet det andre året. Det skal dessuten på årsmøte velges ett varamedlem til styret med funksjonstid to år. Styret engasjerer revisor eller ekstern regnskapsfører. Oppnevning av andre komitémedlemmer og representanter foretas av styret etter behov. Komitéledere har møterett på styremøter.

##### § 6
Medlemsmøte avholdes når styret finner det nødvendig og skal bekjentgjøres minst en uke i forveien. Det bør avholdes minst ett medlemmsmøte mellom hvert årsmøte.

##### § 7.1
Styret skal:
iverksette årsmøtets vedtak og bestemmelser.
Stå for velforeningens daglige ledelse og ivareta medlemmenes interesser overfor andre instanser. 
Stå for den alminnelige forvaltningen av foreningen, herunder forvalte velforeningens eiendeler og føre kontroll med foreningens økonomi.
etter behov opprette komitéer eller bemyndige personer for å løse spesielle oppgaver.
etter beste evne søke å oppfylle foreningens formål eller gjeldende regler.
sørge for at foreningen er forsvarlig forsikret.

##### § 7.2
Styret har disposisjonsrett over velforeningens midler til alminnelige administrative formål og rett til å bevilge beløp til gjennomføring av vedtak på årsmøtet. Alle utbetalinger skal attesteres av leder og kasserer før utbetaling. Styret har imidlertid ikke adgang til uten samtykke fra årsmøtet å treffe beslutninger av større betydning for foreningen.

##### § 7.3
Styret holder møte når leder bestemmer eller et flertall av styremedlemmene forlanger det. Varamedlemmet kan møte på samtlige styremøter, men har kun stemmerett når styret ikke er fulltallig.
Alle saker og all korrespondanse skal legges fram på styremøtet. Styrets vedtak skal protokolleres. Det skal fremgå av protokollen om vedtaket er enstemmig, og eventuelle dissenser protokolleres. Alle medlemmene har rett til innsyn i protokollene fra styremøtene. Innsyn kan nektes av styret i enkeltsaker, dersom hensynet til tredjemann tilsier det eller dersom andre saklige grunner for nektelse foreligger.

##### § 7.4
Styret er beslutningsdyktig når et flertall av styremedlemmene, deriblant leder eller nestleder, er tilstede. Leder eller i hans/hennes fravær nestleder, leder styrets møter. Styrebeslutninger krever alminnelig flertall. Ved stemmelikhet har fungerende leder dobbeltstemme.
Et styremedlem kan ikke være med å stemme i saker hvor dette har særinteresser.

##### § 8 
Regnskapsåret går fra 01.01–31.12. Styret skal påse at regnskapet blir ført.

##### § 9
Medlemskontingenten er den som til enhver tid er/blir fastsatt av Årsmøte. Kontingenten innkreves av styret. Den betales forskuddsvis.

##### § 10
Tomter Vel kan bare oppløses ved vedtak på Årsmøte etter forslag fra styret. Til slikt vedtak kreves to tredjedels stemmeflertall blant de frammøtte medlemmer. Forslag om oppløsning skal gjøres kjent 3 uker før årsmøtet holdes. Eventuelle midler som Tomter Vel sitter inne med, anvendes da straks til formål som kommer Tomter til gode.

##### § 11
Styret eller årsmøtet oppretter komiteer for definerte formål. Komitéer skal bestå av komiteleder som rapporterer til styret. Komiteleder tilknytter et egnet antall personer til formålet og organiserer arbeidet.

##### § 12
Valgkomiteen består av to medlemmer med funksjonstid ett år. Valgkomiteen foreslår overfor Årsmøte medlemmer og varamedlemmer til styre, komitéer og valgkomite, samt revisor.

##### § 13
Tomter Vel skal ha en revisorer med funksjonstid to år. Revisoren skal revidere regnskapet og legge fram revisjonsberetning for Årsmøtet.

##### § 14
Forandringer i disse lover kan bare skje ved vedtak på Årsmøte. Slikt vedtak krever to tredjedels stemmeflertall blant de frammøtte medlemmene.
